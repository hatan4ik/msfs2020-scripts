# נאום בנימין נתניהו באו"ם - "אור של אמת"
**תאריך:** 23 בספטמבר 2011
**מיקום:** העצרת הכללית של האו"ם, ניו יורק
**הקשר:** הנאום המרכזי בו הגיב נתניהו לבקשת ההכרה במדינה פלסטינית באו"ם.

---

גבירותיי ורבותיי,

מרגע הקמתה, לפני 63 שנה, ישראל הושיטה את ידה לשלום. בשם מדינת ישראל והעם היהודי, אני מושיט יד זו שוב היום. אני מושיט יד זו לאזרחי מצרים וירדן, עם ברכת חברות מחודשת לעמים איתם עשינו שלום. אני מושיט אותה לעם התורכי, ברחשי כבוד ורצון טוב. אני מושיט אותה לעמים בלוב ובתוניס, בהערכה לאלה המנסים לבנות עתיד דמוקרטי. אני מושיט אותה לשאר העמים בצפון אפריקה וחצי האי ערב, עימם אנו מקווים ליצור עתיד חדש. אני מושיט אותה לאזרחי סוריה, לבנון ואיראן, בהתפעמות מאומץ ליבם של אלה הנלחמים בדיכוי אכזרי. אך במיוחד אני מושיט אותה לעם הפלסטיני, עימו אנו מבקשים לכונן שלום אמיתי ובר קיימא.

גבירותיי ורבותיי, תקוותנו לשלום בישראל לעולם לא דועכת. המדענים שלנו, רופאים ויזמים מנצלים את חוכמתם לטובת יצירת מחר טוב יותר בכל העולם. האומנים והסופרים שלנו מעשירים את המורשת האנושית. אני יודע שזאת לא הדרך בה מדינתי מוצגת בדרך כלל באולם זה. במקום זה בשנת 1975, השאיפה של עמי לשוב לקיום הלאומי שלנו במולדת התנ"כית שלנו הוגדרה באופן מביש כגזענות. אני הייתי כאן בשנת 1980 כאשר הסכם השלום ההיסטורי בין ישראל ומצרים זכה לגינוי במקום לשבחים. ובמקום זה, שנה אחרי שנה, ישראל מבודדת וזוכה לגינויים לא מוצדקים יותר מכל מדינות העולם יחדיו. 21 מתוך 27 החלטות העצרת הכללית מגנות את ישראל, הדמוקרטיה האמיתית היחידה במזרח התיכון. זהו תיאטרון האבסורד. הוא לא רק מציג את ישראל כמרשעת, אלא מלהק את הרשעים בתפקידים מרכזיים. לוב של קדאפי עמדה בראש מועצת זכויות האדם של האו"ם. עיראק של סדאם עמדה בראש ועדה של האו"ם שעסקה בפירוק החימוש. לבנון, הנשלטת על ידי חיזבאללה, יושבת בראש מועצת הביטחון של האו"ם. זה אומר בפועל, שארגון טרור שולט בגוף האמון על ביטחון העולם. אי אפשר אפילו להמציא דבר כזה. באו"ם, רוב אוטומטי יכול להחליט כל דבר. הוא יכול להחליט שהשמש זורחת במערב, בדיוק כפי שהוא החליט שהכותל המערבי בירושלים, האתר הקדוש ביותר ליהדות, הוא שטח פלסטיני כבוש.

ועדיין, אפילו כאן, בעצרת הכללית, האמת יכולה לצאת לאור מדי פעם. בשנת 1984, כאשר מוניתי לתפקיד שגריר ישראל באו"ם, ביקרתי את הרבי מילובביץ'. הוא אמר לי: "אתה תשרת בבית של שקרים רבים, אבל זכור שאפילו במקום החשוך ביותר, אורו של נר בודד יכול להראות למרחק". היום אני מקווה שאורה של האמת יאיר למרחק.
